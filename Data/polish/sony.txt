Sony Corporation (jap. ソニー株式会社 Sonī Kabushiki-gaisha) – japoński producent elektroniki użytkowej i zarazem jeden z największych światowych producentów w tej branży, założony 7 maja 1946 roku przez Masaru Ibukę i Akio Moritę w Tokio jako Tokyo Communication Industry (jap. 東京通信工業 Tōkyō Tsūshin Kōgyō). Sony jest notowane na giełdach tokijskiej (TSE) i nowojorskiej (NYSE).

Firma Sony jest znana z wprowadzonego na rynek w 1979 r. przenośnego odtwarzacza kasetowego „Walkman”. Wprowadziła też i wypromowała takie znaki towarowe jak Discman czy Trinitron. Wśród jej produktów znajduje się MiniDisc, seria konsoli wideo PlayStation, pamięci Memory Stick czy seria komputerów VAIO. Była również autorem, konkurencyjnego wobec VHS, systemu zapisu wideo Betamax, nośnika pamięci HiFD oraz współtwórcą standardu płyty CD.

Przedsiębiorstwo dzięki przejęciom jest także właścicielem m.in. studia filmowego Columbia Pictures oraz Sony Music – jednego z największych wydawców muzycznych. 1 kwietnia 2006 firma przejęła dział lustrzanek cyfrowych koncernu Konica Minolta, poszerzając tym samym swoją ofertę o nowy obszar, jakim jest segment cyfrowych aparatów fotograficznych opartych na lustrzankach jednoobiektywowych z bagnetem Minolta AF, nadawając przy tym nazwę nowej marki – Sony Alpha (Sony α).

Logo Sony zostało zaprojektowane przez bliskiego kolegę założycieli, Yasuo Kurokiego, który pracował dla tego przedsiębiorstwa jako designer od 1957 r. do czasu jego odejścia na emeryturę. Ostatnich zmian w stylistyce logotypu dokonał w 1973 i była to propozycja zmiany na 50-lecie istnienia przedsiębiorstwa, ale pomysł nie przypadł do gustu twórcom przedsiębiorstwa.